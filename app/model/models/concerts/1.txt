Základní umělecká škola v Biskupské ulici je od nového školního roku součástí projektu Akademie umění a kultury pro seniory v hlavním městě, který má nabídnout možnost aktivního trávení volného času a umělecké seberealizace.

Jako slavnostní uvedení nových studentů v ZUŠ Biskupské se pořádá koncert, jehož součástí bude i kratší (než jste zvyklí) vystoupení Big Bandu Biskupská s dirigentem Milanem Tolknerem.

Těšit se můžete na stálou sólistku big bandu Kateřinu Tošnarovou, při jejímž zpěvu tuhne krev v žilách, a také na některé starší kousky z našeho repertoáru, které v minulé sezóně nedostaly tolik prostoru.

Koncert se uskuteční v nádherném sále Hudební a taneční fakulty AMU v Praze, který již byl svědkem mnoha vyjímečných vystoupení různorodých umělců. Koncert začíná v 18:30.

Těšíme se na vás!