Již pátý ročník věhlasné akce Jazz na Hradě. Spojení dvou hudebních těles - Big Band Biskupská z Prahy a Pěvecký sbor Arietta ze Žirovnice. Hostem večera Václav Noid Bárta, muzikant a muzikálový zpěvák. To všechno si nesmíte nechat ujít!

Nebuďte zmatení, z kapacitních důvodů, navzdory názvu akce, se koncert bude konat v sokolovně.

Václav Noid Bárta je muzikantem již od útlého věku - ovládá hru na klavír, flétnu, klarinet, kytaru, basu a bicí. Nezapomenutelnou doménou je však jeho charakteristický zpěv. Na poli populární a rockové hudby v průběhu let spolupracoval jako skladatel, aranžér a zpěvák s předními hudebníky ČR.

V posledních letech vytvořil řadu muzikálových rolí: Vortinger (Excalibur), Ďábel (Elixír života), Baron (Dáma s kaméliemi), James Wayne (Obraz Doriana Graye), Josef Němec (Němcová!), Robin z Loxley (Robin Hood), Hamlet (Hamlet). Na scéně Hudebního divadla Karlín zazářil již v roli Garcii v Carmen, v rolích Jidáše Iškariotského a Piláta Pontského
v Jesus Christ Superstar, jako Radames v muzikálu Aida a Daniel v muzikálu Lucie.

Big Band Biskupská koncertuje již od roku 2009 a za léta své činnosti má za sebou vystoupení s známými českými zpěváky - Ondřej Ruml, Tomáš Savka, Michaela Nosková, František Zahradníček a vystoupení na prestižních akcích - Ples Prahy 1 nebo Mezinárodní studentský ples, obojí v komplexu na Žofíně v Praze.

Pěvecký sbor Arietta, vedený zkušenou sbormistryní Ludmilou Zadražilovou, patří k ZUŠ v Žirovnici a pracuje s dětmi ze širokého okolí. Tento sbor, kromě akcí ve svém domovském kraji, vystoupil i například v sále České národní banky, v Úněticích u Prahy nebo na hradě Karlštejn.

Kombinaci obou těles zařídilo dlouholeté přátelství kapelníka big bandu Milana Tolknera, který z blízkosti Žirovnice pochází, a ředitele žirovnické ZUŠ Zdeňka Zadražila, který pochází také pochopitelně z blízkosti Žirovnice.

Těšíme se na vás. V Žirovnici to žije!